<?xml version="1.0" ?><review><id>57750</id><useful>1</useful><authorId>1736448</authorId><authorName>رئيف صالح</authorName><authorNOR>74</authorNOR><subject> كانتينا في عمان</subject><catogary> مقاهي وكوفي شوب </catogary><rate>2</rate><body>المحل واسع وبتكون من طابقين وقعدة خارجية . شكله لطيف وفي أماكن اصطفاف بالشارع، طبعا قدام المحل فيه فاليه محتلين الشارع وبياخدو من الشارع على كيفهم بس هاد موضوع تاني. المحل اكله جيد بشكل عام بس يعني مو دايما هيك، وجباته كبيرة الحجم، زي البرغر، كان جيد بس مثلا مرة أخدت فاهيتا ما عجبتني، رحت المحل 5 مرات أو أكثر شوي، ممكن أحكي انه سيئ بسبب رئيسي نتيجة سوء خدمة الزبائن وتعامل الموظفين الجلف. ما بروحه الا مع شب صاحبي بحب المحل لأنه كان ايروح عليه أيام ما كان بالشميساني فيعتبر من زباين المحل واله خصم صغير. دائما في تأخير بالطلبات حتى لو ما كان زحمة، وبتحس الموظفين مش طايقين بعض، أكثر من مرة كنت أشوفهم بتداقروا مع بعض وعادي قدام الزباين. الأسعار من عادية لفوق العادي. النظافة جيدة والتهوية جيدة. اخر مرة رحت كان بليلة راس السنة لانه كنا جنب المحل بالسيفوي ، رحنا بالليل والقعدة الخارجية تقريبا 2|3 فاضي، اجينا نقعد ( كنا 3) فالشب بده ايحطنا على طاولة جنب الباب بالبرد فما عجبنا وشفنا طاولة تانية أحسن الشب بحكيلنا كله محجوز، بحكيله ليش بحكيلي عشان الناس بدها تسهر براس السنة، والزلمة بحكي بطريقة زي يعني انه منيح انه أخدت طاولة، طبعا مافي ولا طاولة مكتوب عليها محجوز. المهم وانا بهل نقاش أجا 4 شباب، وقعدوا مكان، بس ما عجبهم فالشب اللي معهم أجا قعدهم على نفس الطاولة اللي كنت بدي أقعد عليها. طبعا كيف محجوزة وعادي يجي عليها ناس أجو بنفس الوقت وأكيد مش محجوزة الهم لانه قعدوا على طاولة تانية أول وبعدين غيروا. فالظاهر انه ادفع عشان تاخد طاولة منيحة أو انه زبون عن زبون بفرق. ما بنصح بالروحة للمحل مع انه ممكن ايكون في مرات منيحة، بس صراحة مش مستعد أجرب حظي مرة تانية.</body><path>D:\work\om\data\p\cantina-amman\index.html</path><city>amman</city><date>2012-11-20 10:35:14.129 UTC</date></review>