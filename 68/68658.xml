<?xml version="1.0" ?><review><id>68658</id><useful>7</useful><authorId>1736980</authorId><authorName>حمد العدوان</authorName><authorNOR>10</authorNOR><subject> فيل في عمان</subject><catogary> مطاعم </catogary><rate>5</rate><body>أخيرا ... جربت فيل :)) على قد ما قرأت عنو في جيران ، أخذت الخطوه الجريئة - على الأقل إلي، لإني مقتنع تماما إنو بس المطاعم العالميه بتعرف تعمل برغر زاكي زي ال-mcdonalds و-burger king و TGI Fridays وصلت عندو في وقت الغداء يعني حوالي ال-2:00 وطلبت وجبة المطعم (برجر فيل و بطاطا و بيبسي) ... الكاشير كان لطيف ومبتسم وحكالي عن مكونات كل سندويشه بس بالأخير أخدت برجر فيل لأنها كانت البرغر الطبيعيه، يعني لحمه وبصل وبندورة وجبنه وما فيها أي شي غريب زي الأناناس أو الجبنه الزرقا .. البيبسي علبه 330 مل ف واضحة وما بدها حكي ، البطاطا كانت زاكيه كتير ، صحيح انها بطاطا مجمده بس والله شكلها وطعمها بحكو انها من النوع المدفوع عليه ، مش زي باقي المحلات إلي بجيبو أرخص نوع - والله أعلم - . البرغر وهو الأهم.. عبارة عن قطعتين من اللحم المشوي واللذيذ إلى أقصى حد، مع شرحتين من الجبن الذائب، والأهم هو الصوص الأحمر - إلي أنا مش عارف ايش هوه بس كان خورافي !! - والبصل والبندورة الطازجٍين !! كانت ألذ مما وصفت ! اللحمه كانت طريه و الواضح والأكيد انها مش برجر جاهز مجمد إلي بتقدر تشترها من أي سوبر ماركت ... لأ هاي كانت واضحة انها من ملحمه واللي عملها فنان !! دفعت 5,00 دنانير وإنتظرت 20 دقيقة بس كانت تستاهل .. الصفه متوفرة شيء أخير .. بكل شيء ممكن تتحمل عدم الكرم في إلا في الاكل، يعني بتلاقي بياع الشاورما لما تحكلو زياده مايونيز بسلخك جحره كانك طلبت منكر !! واللي زيو كتير .. بعطيك الساندويشه ونفسو يوخد منك مصاري ويعطيك ولا اشي !! أنا شفت عند فيل شيء ممكن يكون عادي لشخص غيري بس بصراحة كتير حلو ، كل طاولة عليها -بالإضافه للكتشب - زجاجه باربكيو صوص ومن النوع الجيد جداً وفي طاولات عليها زجاجتين وأكيد مش مخلوطين بمي !! يعنى بال-mcdoanlds إذا طلبت باربكيو بحطلك علبه صغيرة و- بتتدفع 35 قرش ... كتير حبيت الاكل والكرم ب فيل وان شاء الله يضلوا بهاد المستوى :)) وشكرا جيران لإنو بدونكم ما كان عرفنا أماكن مميزة</body><path>D:\work\om\data\p\feel-amman\index.html</path><city>amman</city><date>2013-06-20 10:36:40.807 UTC</date></review>