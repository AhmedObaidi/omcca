<?xml version="1.0" ?><review><id>56861</id><useful>3</useful><authorId>1758805</authorId><authorName>Saleh Thaher 2012</authorName><authorNOR>127</authorNOR><subject> مجموعة ابو الحاج تاكسي المميز في عمان</subject><catogary> خدمات </catogary><rate>4</rate><body>التكسي المميز من أول ما طلع بعمان وهو من سيارات الأجرة الأكثر تميزا.. وهو برأيي مش كتير أغلى من التكسي العادي وانا تعاملت معهم أكتر من مرة... أول مرة حكينا بدنا نحجز تكسي على المطار... واللي رد على التلفون كان لطيف جدا وسألنا عن الموقع بالضبط وسجله (بالمرات اللي إتصلنا فيهم بعد المرة الأولى ما سألونا عن الموقع وبيجو لحالهم لإنهم مسجلينه).. المهم عندهم نوعين سيارات مرسيدس وتويوتا.. المرسيدس أغلى من التويوتا وبالنسبة لرحلة المطار رحنا على المطار بالتويوتا ودفعنا 8 دنانير وسألنا عن تكلفة المرسيدس حكولنا 20 دينار... كمان التكسي المميز ممتاز للأماكن اللي أقرب من المطار يعني اليوم أول إمتحان وزارة لاختي فحكينا مع التكسي المميز عشان ما نتأخر على الإمتحان لإنو معروف عن دقة مواعيده بناء على تجاربنا الماضية.. فلما إجا إجا قبل الوقت بربع ساعة وضل يستنى على باب البيت ورن علينا حكالنا إنو موجود ونطلع إيمتا ما منحب... هلأ داخل التكسي الشوفير كتير محترم وحكالي أعمل الكرسي زي ما بدي وعندهم جوا التكسي GPS... طول الطريق الشوفير ماشي بسرعة معتدلة وما بسرع زيادة وسواقته كتير منيحة.... دفعنا من صويلح لجبل الحسين 3 دنانير بس... كمان بالصيف بكون مكيف وبالشتا دافي كتير... هلأ في بالتكسي شاشات ورا بس للأسف ما بضويهم الشوفير حتى بمشاوير المطار.... ومن السلبيات إنو مش كل شوفير بعرف يستعمل ال GPS منيح لإنو رن علينا الشوفير ألف مرة مش ملاقي البيت مع إنه لما حكينا معهم وحجزنا سيارة حكولنا إنتو الي ساكنين بصويلح من عند دوار الصناعة تاني يمين ومن التقاطع على اليمين يعني مفروض بعرفو بيتنا 100%... بالنسبة إلي غير هيك التكسي المميز فعلا إسم على مسمى.</body><path>D:\work\om\data\p\abu-al-haj-group-al-moumayaz-taxi-amman\index.html</path><city>amman</city><date>2012-11-20 10:32:27.362 UTC</date></review>