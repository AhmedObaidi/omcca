<?xml version="1.0" ?><review><id>52169</id><useful>4</useful><authorId>16360</authorId><authorName>عمر 86</authorName><authorNOR>1</authorNOR><subject> مقهى الكونكورد في جدة</subject><catogary> مقاهي وكوفي شوب </catogary><rate>3</rate><body>مطعم ومقهى الكونكورد بصراحة ماتقدر تحدد مطعم ام سينما ام الاثنين معا وهذه الشي اللي يميزها لانهم يعرضوا الافلام الجديدة اولا باول طبعا الشاشات الموجودة مقاس 52 بوصة والسماعات قوية جدا والاضواء تكون خافتة خلال عرض الفلم يعني كانك جالس في سينما ،، نظام المطعم جلسات كل جلسة طاولة و4 كراسي جلد لو تبغى تسترخي يتمدد لوحده ولو تبغى تعدل وضعية الجلوس راح يتعدل الكرسي اوتوماتيكيا ، مقابل كل جلستين يوجد شاشات ونظام مسرح منزلي قوي جدا والزجاج معزولة لاجل الصوت مايطلع برى في الشارع ،، اسعار الاكلات معقولة يعني وجبة شيش طاووق من 25 ريال واغلى شي تقريبا الجمبري في حدود 70 ريال والاكل بصراحة لذيذ جدا ،، اسعار الجلسات الدور الاول / 100 ريال للطاولة ( الجلسة ) شامل الاكل والمشروبات ،يعني لو انتوا 4 اشخاص طلباتكم اقل شي تكون 100 ريال ،،، الدور الثاني ( vip) 140 ريال طبعا يختلف هناك ممكن انت تختار الفيلم اللي راح يعرضوه في المقهى وايضا الديكور افضل شوية نظام العرض فل اتش دي اما اللي في الدور الاول نظام العرض عادي ،،، طبعا وسط الاسبوع يعرضوا الافلام العادية في الام بي سي او مباريات كرة القدم ،، اما الخميس والجمعة يعرضوا الافلام الجديدة اللي تنزل في السينما الامريكية ،، الخدمة عندهم وسط احنا كل شهر نطلع مع الشباب بصراحة المقهى او ( السينما ) ان صح التعبير وناااااسة ،،، الموقع حي البغدادية طريق المدينة الطالع طبعا يكون على يدك اليمين محلات الرياضة تروح قدام اول اشارة تمسك منها يمين وتروح طوالي لين يجيك المقهى على يدك اليسار ومقابله مطعم معروف نسيت اسمه اظن ( ابو عاصي ) ،، اتمنى تزوروها وتعطوني رايكم ،، تحياتي للجميع ،،</body><path>D:\work\om\data\p\concorde-cafe-jeddah\index.html</path><city>jeddah</city><date>2012-09-20 10:35:54.70 UTC</date></review>