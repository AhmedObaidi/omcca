<?xml version="1.0" ?><review><id>56235</id><useful>0</useful><authorId>22380</authorId><authorName>Sarah Zahran</authorName><authorNOR>21</authorNOR><subject> فندق كمبنسكي في العقبة ووادي رم</subject><catogary> فنادق وأماكن مبيت </catogary><rate>5</rate><body>أظني الصورة الموجودة هون بتحكي لحالها... نزلت فيه الأسبوع الماضي 5 ليالي.. طبعاً دخلنا هيك طب ولا حتى كنا حاجزين.. الريسبشنست كان لطيف وأعطانا فكرة عن عرض الشتا الموجود.. ما بنكر إنه الأوتيل غالي بس زوجي حبه كتير وقررنا نضل فيه طول فترة قعدتنا بالعقبة.. *** أحلى شي بالأوتيل إنه هو الوحيد بالعقبة اللي كل الغرف بلا استثناء على البحر... العرض اللي قدمولنا إياه غرفة بالطابق السادس مع ميني بار وفطور بوفيه مفتوح.. بلاش أحكي السعر.. لما طلعت عالغرفة عرفت ليش السعر غالي.. يمكن أحلى أوتيل نزلت فيه بحياتي يعني حتى بلبنان أو مصر أو سوريا أو الهند ما نزلت بأوتيل بهالروعة وهالتنظيم.. ديكور رائع الغرفة واسعة والحمام واسع والبلكونة كمان واسعة ومطلة على البحر.. وتحت لقيت في برك واسعة للكبار وللأطفال وجاكوزي غير الشط طبعاً.. الشط مفروش رمل لغاية قريب ال50 م جوا المي يعني يمشي الواحد براحته في البحر وما في داعي للشوز... قعدات الشط رائعة وأكيد بتقدر تطلب أكل أو درينك أو حتى أرجيلة وين ما كنت عالبركة أو عالشط.. لما جربت الفطور الصبح كمان عالم تاني.. كل شي ممكن الواحد يشتهيه وعندهم أكتر من شيف وللأمانة كلهم فنانييييييييييييين و طول الوقت يطمنوا إزا الأكل عجبنا أو عنا ملاحظات وطبعاً غير البوفيه فيك تطلب أي شي بييجي عبالك وما تلاقيه بدون اكسترا شارج... الستاف بدون استثناء كتير مؤدبين وخدومين وأغلبهم آسيويين.. طبعاً الميني بار بيتجدد كل يوم الصبح بيبسي وسفن وصودا وشيبس وعصير ونسكافيه وهيك قصص.. والهاوس كيبنغ برضو رائعين ومرتبين.. وكل شي متوفر يمكن زهقتكم قد ما حكيت بس لسا ما خلصت كل شي عندي :) بالنسبة إلي الفترة اللي قضيتها في الكمبنسكي كانت رفاهية مطلقة واستجمام بكل معنى الكلمة.. وهدا كان الهدف من كل الطلعة :) to Relax أكيد بنصح فيه وبشدة.. يعني ما فرق كتير بالنسبة إلى عن شاطئ ميامي أو ماليبو..... هههههههههههههه تخنتيها جد انا كتير انبسطت.. وبالنسة للسعر ممكن يزبط للعزابية اللي بدهم يتشاركوا بالغرف أو العرسان.. يمكن يطلع أرخص عن طريق مكتب أو بحجز مسبق بس أنا لما رجعت على عمان شفت أغلب العروض ما في ولا شركة سياحة بتنزل السياح في الكمبنسكي.. طبعاً بتقدرو تحجزو أونلاين على موقع الأوتيل. بيكفي لهون.. بس شغلة كمان إنه قريب كتير على السوق والمطاعم.. خلصت الحروف المسموحة.. سامحونا :)</body><path>D:\work\om\data\p\kempinski-hotel-6-aqabawadirum\index.html</path><city>aqabawadirum</city><date>2012-11-20 10:38:15.992 UTC</date></review>