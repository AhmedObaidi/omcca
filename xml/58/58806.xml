<?xml version="1.0" ?><review><id>58806</id><useful>0</useful><authorId>1763916</authorId><authorName>ابتهال سالم</authorName><authorNOR>26</authorNOR><subject> عيادات مجمع المنصور الطبي في جدة</subject><catogary> خدمات طبية </catogary><rate>5</rate><body>بعد الاطلاع على الاراء المكتوبة عن عيادات المنصور قررت اتوجه لهم للكشف لاني من فترة احس بألم بصدري متعبني كثير وكل مارحت لدكتور يقوللي اعملي اشعة للصدر وواحد طلب مني تخطيط قلب وبالاخير يقولولي مافي حاجة لكن ارائكم شجعتني على الذهاب الى هذي العيادات اول ماوصلت اتفاجأت انهم رفضو دخولى من الباب الرئيسي على حسب كلامهم انو للرجال فقط وان النساء بابهم من الخلف سكت وقلت هذا نظاهمهم المهم ورحت للبوابة الخلفية ودخلت شفت زحمة عند الرسيبشن خلتني للحظة اقرر الرجوع لكن لاحظت ان الموظفات يمشون المرضى بسرعة مو مثل اماكن كثيرة لما يكون في زحمة يكون الموظف مو عارف يتصرف لما وصلت عند الموظفة فتحتلى ملف في لحظات وطلبت قيمة الكشف 20 ريال فقط "مبلغ رمزي للغاية"وقالتلي اطلعي للدور التاني وانا جالسة انتظر نادتني الممرضة لقياس الضغط وبعدها رجعت للأنتظار وهنا انا اتضايقت لان الملف اتاخر كثير لين طلعوه للدكتورة وبعد ساعة انتظار نادوني للدخول عند الدكتورة "أماني" ولما دخلت عندها استقبلتني باابتسامة مريحة سالتني عن كيف يجي الالم ومتى وبعد ما خبرتها كل التفاصيل قلتلها اني اشك ان عندي القلب .. طلبت منى انام على سرير الكشف وبعد ما كشفت قالتلي ان الالم من المعدة وان القلب سليم قالت انو جرثومة بالمعدة .. استغربت من كلامها كيف هي متاكدة بدون ماتشوف نتيجة التحاليل اللي طلبتها . رحت تاني يوم اعمل التحاليل لاني لازم اكون صايمة 12 ساعة على الاقل .. نتيجة التحاليل طلعت بنفس اليوم بس متاخر شوي على الساعة 8 مساءآ ولما شافت النتيجة طلع انو تشخيصها صح والمشكلة من المعدة وكتبتلي على كورس علاج لمدة اسبوعين وانا الحين خلصت الاسبوعين وانا بجد مرتاحة .. الالم اختفى من اول يوم بدأت فيه العلاج بجد كلامكم .. اطباء مجمع المنصور كفائتهم عالية جدآ حتى العيادات نظبفة ومنظمة وفي اهتمام كبير من العاملين فيها سواء دكاترة او ممرضين وحتى موظفات الاستقبال ودودات ويتعاملون مع المرضى بمنتهى التواضع والاحترام انا اشكر كل شخص كتب تجربته هنا لانكم افدتوني بنصائحكم.</body><path>D:\work\om\data\p\al-mansour-medical-clinics-jeddah\index.html</path><city>jeddah</city><date>2012-12-20 10:33:18.921 UTC</date></review>