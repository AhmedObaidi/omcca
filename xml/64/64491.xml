<?xml version="1.0" ?><review><id>64491</id><useful>1</useful><authorId>1776192</authorId><authorName>Salam Almasri</authorName><authorNOR>15</authorNOR><subject> محمية غابة عجلون في عجلون</subject><catogary> سياحة وسفر </catogary><rate>1</rate><body>فكرة المحميات بحد ذاتها فكرة جميلة وحضارية لكن يؤسفني إنه متلها متل كتير أفكار تشوهت عند التطبيق مش عيب بالفكرة ولكن عيب بالمنفذين.. رحلتنا للمحمية كانت بسيارتنا الشخصية أنا وزوجي .. بعد ما تصفحنا موقع المحمية ع الانترنت وعرفنا عنها تقريبا كل شي وإليكم تقرير بالاختلافات الي وجدناها ما بين ما ذكر على الويب سايت وبين ما وجدناه على أرض الواقع 1- في الموقع ذكروا انه في المحمية ممرات للمشي والاستمتاع بالطبيعة مختلفة في الطول ودرجة الصعوبة وبالتالي فيه منها ممرات ممكن تمشيها لوحدك وممرات لازم يكون معك دليل.. والممرات الي بتحتاج لدليل لازم تدفع عليها فلوس بتتراوح من 9 - 21 دينار على الشخص الواحد (من غير ضريبة المبيعات)! ومش جايبين ابدا سيرة الحجز المسبق للمشي بالممرات الواقع: لما وصلنا بعد عناء طويل وطريق شاق وصعب قالولنا انه ما بنقدر نمشي باي ممر - باستثناء الممر القصير الي اسمه الايل الاسمر اعتقد- لانه ما في حجز! انا مش فاهمة .. الممر الي ما بده دليل لايش نحجز؟ ولما قلنالهم انه ع السايت ما في ذكر للحجز الا لاماكن التخييم قالوا احكوا معنا تلفون! 2- ممر الايل الاسمر المتاح للجميع وبدون دليل قالوا لنا الموظفين انه بياخد مشي ساعتين.. قلنا ممتاز شدينا الهمة وبدينا نمشي.. صدقا انه انهينا الممر ورجعنا لنقطة البداية بعد مشي 13 دقيقة فقط! 3-المطعم كان مغلق وما فيه اي بوادر انه يفتح بالاجل القريب رغم انه احنا رايحين يوم جمعة وبفصل الربيع والاجانب اكتر من العرب بالمحمية 4- دكان الطبيعة وهي عبارة عن دكان صغيرة فيها منتجات من الطبيعة .. اسعارها مبالغ فيها جدا وما في تنوع بالمعروضات 5- على الويب سايت قالوا انه فيه اماكن مخصصة لاشعال النيران لكن لاواقع انه ممنوع باي مكان تشعل نار 6- المكان الوحيد للجلوس والاستراحة هو المطعم المغلق والشاليهات المخصصة للمبيت فقط 7- بالنسبة للاخت الي سألت عن الاسعار الاسعار موجودة كلها على موقع المحمية ع الانترنت مع ضرورة الانتباه الى انه الاسعار غير شاملة ضريبة المبيعات لكن بشكل عام رسوم الدخول للمحمية دينارين + 16% ضريبة مبيعات نصيحتي.. للناس الي بتحب المشي والمغامرة والاكتشاف فيه حوالين قلعة عجلون ممرات طبيعتها بتسحر وببلاش وفيه اماكن تستريح فيها وتاخد راحتك ع الاخر وسلامتكم</body><path>D:\work\om\data\p\ajloun-forest-reserve-ajloun\index.html</path><city>ajloun</city><date>2013-03-20 10:32:38.64 UTC</date></review>