<?xml version="1.0" ?><review><id>70641</id><useful>2</useful><authorId>1758805</authorId><authorName>Saleh Thaher 2012</authorName><authorNOR>127</authorNOR><subject> مؤسسة لوياك في عمان</subject><catogary> خدمات عامة وحكومية </catogary><rate>5</rate><body>مؤسسة لوياك هي عائلة مش مؤسسة، ساعدتني كتير على تنمية قدراتي وزيادة خبرتي بالتعامل مع فئات مختلفة من الناس والتجارب التطوعية بشكل عام وببيئة العمل كمان.. إشتركت ببرنامج "درب" عن طريق طلب على الإنترنت وهو برنامج تدريب صيفي مدفوع الأجر يعني مناخد راتب فوق ما إحنا منتدرب، مقابل التدريب هاد الواحد عليه إنو يتطوع بخدمة المجتمع 18 ساعة، وإتصلو معي وقابلوني وأعطوني ورشة عمل مدتها يومين تعلمت منها كيف أكون إيجابي وأكتشف أشياء جديدة بحالي بقدر أعملها وأكون مفيد فيها وأبعد عن الخجل وأسأل وتعلمت كيف مطلوب أتعامل مع الموظفين اللي رح أشوفهم إيش أحكيلهم وإيش ما أحكيلهم وكيف ألتزم حدودي معهم وأعكس صورة حسنة عن المؤسسة اللي انا جاي عندهم عن طريقها.. بعد الورشة أمنتلي لوياك تدريب ببنك الإستثمار العربي الأردني إشتغلت فيه 5 أسابيع بأربع أقسام وكتير تعلمت أشياء جديدة ما كان عندي أي فكرة عنها بقطاع البنوك وكانت تجربة كتير حلوة واستفدت منها وزادت خبرتي على البكير وانا طالب سنة أولى لسى.. وأعطوني راتب وشهادة خبرة مقابل هدول ال5 أسابيع، استفدت كمان أشياء زي الإلتزام بالوقت وشخصيتي صارت أقوى.. بالنسبة للتطوعات منقدر نساعد ونتطوع بكتير أشياء ومنقدر إحنا كمان نطلع بمبادرات، مثلا هلأ برمضان إشتركت بتنظيم إفطارين للأيتام وإفطار لعمال الوكالة تقديرا لمجهودهم، وكمان انا لإني بحب التصوير صرت أتطوع فيه، يعني بصور تطوع معين ولوياك باخدو مني الصور للموقع وللفيس بوك عشان يشوفه الكل ويتشجع لهاي الأعمال التطوعية.. كمان ساعدت بدهان بيت ناس محتاجين بقرية بعجلون، وشاركت بمبادرة شكر وتقدير شرطة السير كنا نلف عليهم بالشارع بإشراف شرطي ونوزع عليهم ماء ومحارم وغير التوزيع كنت بصور كمان، كمان شاركت بتطوع بمخيم الطالبية عملنا نشاطات وألعاب صغيرة لأطفال المخيم وتعرفنا عليهم وقضينا معهم وقت كتير حلو وغيرنالهم جو، هاي من أكتر التطوعات اللي تركت أثر وإشي حلو فيي وتعلمت منها كتير أشياء وتعلمت إني بقدر أكون مفيد بدون أي تكاليف وإنو ممكن استغلال اي مورد صغير عند الواحد مع كلمة حلوة تخلي شخص يتيم أو عامل نظافة أو محتاج يتفائل وتخلي اللي حاسس منهم إنو مختلف عنا يعرف إنو جزء من المجتمع زي ما إحنا جزء منه.. تجربتي رائعة مع لوياك وانا كتير بحبهم ونص وقتي بقضيه معهم بالتطوع وبنصح أي شخص عمره بين ال16 وال24 إنو يكون فيها.</body><path>D:\work\om\data\p\loyac-youth-achievement-center-amman\index.html</path><city>amman</city><date>2013-07-20 10:38:54.215 UTC</date></review>