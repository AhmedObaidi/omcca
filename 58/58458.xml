<?xml version="1.0" ?><review><id>58458</id><useful>2</useful><authorId>1711</authorId><authorName>Muna Al-Reshiq 2012</authorName><authorNOR>84</authorNOR><subject> بيتزا هت في عمان</subject><catogary> مطاعم </catogary><rate>4</rate><body>مبارح رحنا نتعشى فيه أنا وأختي وجوزها وأولادها وكنا حابين ندوق البيتزا الجديدة بحكم إنه بنحب نجرب كل شي جديد.. أول ما فتنا استقبلنا موظف بشوش جداً مع إنه كتير صغير ووصلنا ع الطاولة :) طلبنا الوجبة ياللي ل6 أشخاص ياللي بكون فيها 3بيتزا وسط وسلطة و6بيبسي و6خبز بالثوم، الوايتر ياللي كان عم ياخد الطلب حسسنا إنه نحنا معزومين ع حسابه بتعامله الدفش معنا أو كإنا عم نشحد منه الطلب شحدة :s طلبنا 1بيتزا شاورما اللحم و1بيتزا شاورما الدجاج و1بيتزا الطاووق وطلبنا أجنحة دجاج بالزعتر والليمون، بنحكي للوايتر بدنا وحدة تشيزي بايتس ووحدة ستافد كراست ووحدة رقيقة عادية حسسنا إنه سبينا ع حد من أهله وبحكيلنا كيف يعني كل هدول ما بزبطوا البيتزا يا بتيجي تشيزي يا ستافد يا رقيقة يا خميلة O_o إحنا بلمنا إنه عادي بدنا كل وحدة شكل وين لاستوعب بس أسلوبه بالحكي جداً همجي صراحة.. المهم جابولنا صحن السلطة قمنا أنا وأختي إلا هو هاد البني آدم جاي من آخر المطعم ركض قال بس أغلبك أشوف الصحن بس شافه إنه آااااه فكرت ماخدين صحن كبير O_o إحنا صفنا إنه واااال جايين نشحد منكم :s ما كان في تشكيلة سلطة بس 3أنواع وحاطينهم 4مرات بالسالاد بار يعني كان بيكفينا كاسة سلطة مش صحن.. نيجي للأكل، بيتزا شاورما اللحم زاكية بس حاطين بصل بطريقة زيادة عن اللزوم يعني بدك تاكلها ما في داعي تسلم ع حد بعدها، بيتزا شاورما الدجاج ما فرقناها كتير عن بيتزا الطاووق غير إنه اللهم التومة ع بيتزا الشاورما أكتر من ياللي ع بيتزا الطاووق وبرضو مش بطالين بس ما أظن أرجع أطلبهم.. أجنحة الدجاج بالزعتر والليمون كان المفروض يسموها زعتر واعرف شو ياللي معه :s للأسف مبارح شبه كرهت البيتزا هت من هالعشوة هاي.. لا وهاد الوايتر ضل مستقصد طاولتنا وبوزه 10 شبار وكإنه بستنانا نقوم مع إنه المطعم ما كان فيه غير احنا و 3طاولات غيرنا إنه مو مدايقين عليه بشي.. خلصنا أكل من هون ومسكنا ورقة الإستبيان وقعدنا نعبيها إجا هاد الموظف متل الملخوم ع أساس بده يقيم الصحون الفاضية وعينه ما انشالت عن الورقة إنه بده يشوف شو عم نكتب :s طيب يا أخي خايف نكتب شي غلط بحقك اضحك بوجه الزبون ما حد قاتلك قتيل :s إجملاً المطعم نظيف كتير وفي مصفات قدام المطعم وفي منطقة للعب الصغار.. بنصحكم تجربوه في حال غيروا أغلب الموظفين بالمطعم لإنهم جد بيأثروا ع الزباين وفي منهم برفعوا الضغط :s</body><path>D:\work\om\data\p\pizza-hut-10-amman\index.html</path><city>amman</city><date>2012-12-20 10:40:05.634 UTC</date></review>